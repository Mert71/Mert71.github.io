Dat de titel naar Ronaldo ging, was nauwelijks een verrassing. De opvolger van vijfvoudig winnaar Lionel Messi won dit jaar met Real Madrid de Champions League en werd met Portugal Europees kampioen. Bij beide successen was zijn inbreng onmiskenbaar groot.

Hattrick

Ronaldo schoot de beslissende strafschop binnen in de Champions League-finale tegen Atletico Madrid, nadat hij in de kwartfinales al een 2-0 nederlaag bij Wolfsburg eigenhandig had weggepoetst met een hattrick in het eigen Bernabéu. 

Bij het EK loodste hij Portugal met twee goals tegen Hongarije (3-3) op het nippertje door de poulefase. In de kwartfinale tegen Kroatië stond de aanvoerder kort voor het eind van de verlenging aan de basis van de beslissende 1-0 van Ricardo Quaresma en in de halve eindstrijd tegen Wales (2-0) nam Ronaldo de openingstreffer voor zijn rekening.
et zijn vierde Gouden Bal zit Ronaldo recordhouder Messi inmiddels weer op de hielen. Hij laat Johan Cruijff, Marco van Basten en Michel Platini, die de prijs ieder drie keer mochten omarmen, definitief achter zich. Ruud Gullit won de trofee één keer.

Onenigheid

Het was voor het eerst sinds 2009 dat France Football weer met een eigen lijst op de proppen kwam. De afgelopen zes jaar werkte het voetbaltijdschrift samen met wereldvoetbalbond FIFA. Onenigheid tussen beide partijen leidde er echter toe dat France Football de regie weer in eigen hand nam. De FIFA reikt op 9 januari zelf een prijs uit: de Player of the Year Award. 

Bij France Football mogen alleen voetbaljournalisten uit een groot aantal landen een stem uitbrengen. Bij de FIFA wordt onder meer ook bondscoaches en aanvoerders van nationale ploegen naar hun mening gevraagd. Zij kunnen kiezen uit drie genomineerden: naast Ronaldo ook de Argentijn Messi (Barcelona) en de Fransman Antoine Griezmann (Atlético Madrid).